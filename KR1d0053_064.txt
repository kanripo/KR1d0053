# -*- mode: mandoku-view; -*-
#+TITLE: 禮記註疏
#+DATE: 2015-08-24 22:10:01.110741
#+PROPERTY: ID KR1d0053
#+PROPERTY: BASEEDITION WYG    
#+PROPERTY: JUAN [考證跋語]
<pb:KR1d0053_WYG_064-1a>¶
　　侍讀(臣/)齊召南謹言禮記之列學官也自鄭康成¶
　　注行遂配儀禮周官稱三禮自孔穎達正義行遂¶
　　配周易尚書毛詩左氏春秋稱五經漢時稱五經¶
　　者禮惟髙堂所傳即周官不得比並唐以後小戴¶
　　學盛二禮古經之學反俱不及其故何耶記本叢¶
　　書也撰錄非一人薈粹非一説自孔門弟子下逮¶
　　秦漢諸儒所記並採兼收故雖不能有純無雜然¶
　　其大者如大學中庸廣博精深為聖賢傳道之經¶
<pb:KR1d0053_WYG_064-1b>¶
　　訓曲禮少儀内則實小學之支流餘裔玉藻郊特¶
　　牲文王世子實朝廟之文物典章也冠昏鄉飲酒¶
　　射聘燕諸義䘮服小大雜記服問間傳曽子問三¶
　　年問諸萹既皆儀禮之正解餘論而深衣奔喪投¶
　　壺則又古經之剰簡佚萹可以補儀禮所不及者¶
　　記以兼收並採而純雜相半亦以兼收並採而鉅¶
　　細不遺選言宏富便於誦習視儀禮難讀周官不¶
　　全相去固有間也此記之以叢書得稱為經也康¶
<pb:KR1d0053_WYG_064-2a>¶
　　成漢代大儒兼通五經尤精禮學其於記也廓馬¶
　　融盧植餘業參以儀禮周官異同訂譌紏繆索隠¶
　　鉤深導絶壑斷港於通州闢榛莽﨑嶇為坦道縷¶
　　分條貫厥功懋焉雖或旁引緯書時生異解祫禘¶
　　偏信魯禮王制多指夏殷五廟但守元成七祀惟¶
　　據祭法六天二地王肅駁其違配嚳南郊趙匡矯¶
　　其失譬則明堂位儒行亦在記中大醇小疵瑕瑜¶
　　自不相掩至於禮器制度先古遺文本本原原無¶
<pb:KR1d0053_WYG_064-2b>¶
　　非確有根據故即以宋儒之好去古注以解經也¶
　　獨於禮墨守康成亦歩亦趨不敢於輕議豈非天¶
　　人性命之旨可据理自騁其心思名物度數之學¶
　　必不可憑虚以擬其形似乎哉鄭注既精孔氏與¶
　　賈公彦等又承南北諸儒後斟酌於皇熊二家討¶
　　論修飾委曲詳明宜其書之垂世而行逺也國子¶
　　監十三經板夲嵗乆刓敝譌謬相沿禮記尤甚禮¶
　　運禮器各篇正義闕文實多我¶
<pb:KR1d0053_WYG_064-3a>¶
皇上稽古右文加意經籍乾隆四年¶
特命重刋以惠學者在館諸臣遍蒐善本再三讎對是¶
　　正文字凡六年始付開雕(臣召南/)以讀禮家居奉¶
敕即家編輯校勘之說附各卷後(臣/)學識淺陋不足窺¶
　　禮學之萬一惟即見聞所及取鄭氏所為儀禮周¶
　　官二注以校此注之從違取孔氏所為各經正義¶
　　以校此䟽之得失衍字脱文畧志本末其無可據¶
　　概從闕疑至儒先論辨有專切注疏者亦莭録焉¶
<pb:KR1d0053_WYG_064-3b>¶
　　謹編考證如右(臣/)謹識¶
